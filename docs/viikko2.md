Joulun Robolabra 2015
2. Viikkoraportti
	by Sonja Mäkipaja

Rakensin robotin valmiiksi sekä tutustuin sensoreihin ja moottoreihin. Ohjelmoin robotin väistelemään esteitä ja peruuttamaan nenää painettaessa. Robotin mieliala (teksti näytöllä) päivittyy nyt tilannekohtaisesti oikein.

Robotin rakennusvaiheen valmistuminen kävi aika nopeasti. Jouduin luopumaan vanhasta niskarakenteesta, sillä se oli epäkäytännöllinen (ja ruma!). Uusi rakenne on jykevämpi ja sain siihen liitettyä kuminauhan suosiollisella avustuksella myös kosketussensorin nenäksi. Koira sai myös pitkän hännän sekä manuaalisesti liikutettavan tassun ja korvat. Se on upea.

Oletin aluksi ultraäänisensorin olevan vaikein, mutta se olikin melko simppeli. Kun sain oikeat johdot viimein oikeisiin portteihin niin kaikki alkoi toimia :_D. Moottorit koin myös pelottavina kohdata, mutta niiden ohjaus oli helppoa, kun niille ei tarvitse edes luoda ilmentymää. Äänisensori on selkeästi vaikein eikä se ole oikein avautunut vielä. Robotti kyllä tunnistaa äänenkovuuksia, mutta se on kovin hataraa enkä koe sen sellaisenaan auttavan projektissa.

Tähän asti koodi on ollut lähinnä while-loopeissa tapahtuvaa ja on syntynyt yksi luokka, joka on Mieliala. Ohjelmaa testatessa tasapainotuksesta tuli ongelma - koira kaatuu, kun se pakittaa liian kovalla vauhdilla. Pienensin pakitusvauhtia niin, että se ei kaadu enää. Mutta se on ainakin asia mitä pitää hioa vielä. Tasapainottava takapyörä on myös haasteellinen, sillä se tuppaa irtoamaan epätasaisilla pinnoilla. Tällä hetkellä robotin toiminnan sammutus toimii painamalla mitä tahansa nappia, mikä on hieman hankalaa ottaen huomioon, että se liikkuu kaiken aikaa esteitä vältellen...

Yritin liittää WAV-tiedostoja robotin ääniksi, mutta en saanut vielä ladattua niitä oikein ohjelmaan. Toistaiseksi on tyydyttävä siihen, että robotti päästää tympeän "buzz"- äänen, kun se on vihainen (eli kun nenästä painaa). Haluaisin jokotaimolemmat: A) robotti päästää oikeanlaisia ääniä eri mielentiloissa sekä B) robotin näytölle tulee jonkinasteinen kauempaakin havaittava graafinen esitys, joka kertoo sen mielialan sillä hetkellä.

Tälle viikolle henkilökohtainen tavoitteeni oli, että koira liikkuu, joten aika hyvässä tahdissa etenee.
Seuraavaksi haluaisin selvittää, kuinka äänisensori voi tietää mistä ääni tulee. Luulen, että jätän mielialojen tutkimisen viimeiseksi (graafisen puolen) ja tyydyn ensin siihen, että näytölle tulostuu oikea teksti sekä kuuluu oikea ääni. Sitten vasta, kun kaikki on muuten valmista voisi tutkia kuinka omia äänitteitä saa robotille, kuinka sen rakennetta saisi sievemmäksi yms. Tulevan viikon aikana aion selvittää äänisensorin mysteerit ja laitan robottini menemään ääntä kohti. Robotin sammuttaminen on toistaiseksi hieman tökerö, joten siihen jotain ratkaisua myös. Haluan robotin perustoimintojen olevan valmiina seuraavaan sunnuntaihin mennessä. Sitten ei tarvitsisi kuin hioa ja parannella joka suunnalta sekä valmistella loppudokumentaatiota.

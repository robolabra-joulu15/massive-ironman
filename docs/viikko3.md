Joulun Robolabra 2015
3. Viikkoraportti
	by Sonja Mäkipaja

Opettelin graafisen esityksen luomista näytölle sekä omien äänien soittamista robotilla. Koristelin myös robottini ulkomuotoa - pientä lisäkivaa =). Parantelin myös liikkuvuutta. Suoritin paljon testauksia ja mietin mitä robotilta todella haluan.

Graafisen esityksen luominen oli melko työlästä ja aikaavievää. Sain luotua ilmeet iloiselle, vihaiselle ja normaalitilassa olevalle koiralle. En ole niiden esitykseen kuitenkaan täysin tyytyväinen, joten niitä tulen vielä parantelemaan. Ilmeet näkyvät näytöllä nyt oikeissa tilanteissa. Kävi ilmi, että Mieliala-luokan saa luultavasti poistaa. Toki kaikki koodi on tällä hetkellä vielä mainissa sikin sokin ja siistimättä, joten voi olla, että hyödynnän sitä vielä lopullisessa koodirakenteessa.

Omien äänien soittaminen koitui erittäin hankalaksi tehtäväksi. Latasin WAV-tiedostoja netistä, sillä ensin käsitin että NXT soittaa vain WAVeja. Sitten luin jostain, että se soittaa pelkkiä RSO-äänitiedostoja. Sitten sain ohjeita, että se soittaa sittenkin WAVeja. Sitten huomasin, että äänileikkeiden tiedostomuoto oli WAV, mutta codec MPEG. En saanut Linuxilla muunnettua oikein, joten käytin Windowsia välityökaluna. Kun ääni ei soinut siltikään, tajusin kokeilla lähettää äänitiedostot NXT:n koneen tiedostoihin. Sekin oli oma prosessinsa ja lopulta sain siirrettyä nxtbrowse:n avulla oikeat tiedostot. Sitten yksi ääni ei soinut ollenkaan, vaikka muut soivat, joten täytyi muuntaa se eri taajuiseksi. Mutta nyt soi. Ja oikein oikeassa paikassa. Etenkin nenän painamistilanne on erittäin onnistunut eikä vaadi enää parantelua millään osa-alueella.

Leikkasin robotille (koiralle) kielen huovasta ja nyt sillä on myös häntä ja "tukka", jotka kiinnitin maalarinteipein ja kuminauhoin. Oikein hieno ja edustava siitä tulikin. :) Erittäin koiramainen.

Ilmeni pieni ongelma kääntymisen kanssa. Nyt kun painopiste on taaempana, kääntyy robotti vavisten ja kankeasti. Päädyin arvioon, että kuminen takapyörä synnyttää liikaa kitkaa lattiapinnan kanssa käännyttäessä ja siksi näyttää toiminto koomiselta. Kokeilin kaikenlaisia takatuki/-pyöräratkaisuja ja päädyin alkuperäiseen pyörään maalarinteipillä verhottuna (sopii myös väreihin heh). Nyt liikkuu sulavasti erilaisilla alustoilla eikä matot mene ruttuun! Lisäksi tulin siihen tulokseen, että kääntyminen voisi muutenkin olla jouhevampaa, jos toinen pyörä on pysähdyksissä käännöksen ajan ja toisen pyörän vauhti on vähän nopeampi. 

Tällä viikolla oli hieman hankalampaa edetä johtuen siitä, etten ollut oikein varma mitä robotilta halusinkaan. Kuulin, että äänen suuntaan liikkuminen vaatii toisen äänisensorin, joten kun en päässyt pajaan, en voinut testailla sitä. Päädyin tekemään graafista puolta ja ääniä, jotka tiesin robotille haluavani. Robotin sammutus on nyt järkevämpi, kun se pysähtyy välillä odottelemaan jolloin on hyvin aikaa.
Ensi viikolla haluaisin saada toisen äänisensorin koululta ja laittaa robottini kulkemaan äänen suuntaan. Sitten vaan loppuhiomista (mm. koodin kanssa) ja parantelua joka puolelta sekä viimeiset dokumentoinnit ja voilà! 

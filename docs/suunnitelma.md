Suunnitelmani on rakentaa labyrintteja ratkaiseva robotti. Robotti kulkee pyörillä ja yrittää suunnistaa labyrintissa ultraäänisensorien avulla. Sensorin käsittely hoitunee leJOksen UltrasonicSensor-luokan avulla. Mikäli kompasseja on vielä jäljellä ja saan sellaisen käsiini, niin se olisi looginen lisä auttamaan labyrintin navigoinnissa. Myös kompassipohjaiselle suunnistukselle näyttäisi olevan valmiit luokat joita hyödyntää. Luonnollisesti myös kahden moottorin ohjaaminen hoituu niiden omien luokkien avulla.

Robotin toteutuksessa kohdattavia mahdollisia ongelmia on lukuisia, hieman riippuen siitä, onko käytössä kompassi vai ei. Etukäteen järkeiltynä selkein yleinen hankaluus liiittyy empiiriseen epätarkkuuteen; sensorien lukemat luultavasti heittelevät jonkin verran satunnaisten virheiden seurauksena, kuten myös robotin ohjaus. Ohjelmoinnissa täytynee siis yrittää ottaa huomioon jonkinlainen epävarmuus siitä, miltä robotin ympäristö näyttää, kuten myös siitä, mihin robotti komentojen seurauksena päätyy. Luultavasti ainakin aluksi ohjelmointi olettaa, että labyrintissa ei ole silmukoita tai muita vaikeuksia, jolloin esim. käänny aina vasemmalle -sääntö riittää ratkaisuun. Silmukoiden yms. monimutkaisuuksien ratkaisu riippuu sitten lähinnä siitä, miten epävarmuuksien ja mittausvirheiden kontrollointi onnistuu sekä projektin yleisestä sujumisesta ajan riittämisen muodossa.

Riippuen projektin etenemisestä ja kohdatuista ongelmista, robottia on ehkä mahdollisuus laajentaa enemmän labyrintin kartoittajan suuntaan, jolloin ajatuksena ei olisi pelkästään löytää ulos labyrintista vaan rakentaa siitä enemmän tai vähemmän täydellinen kartta. Toinen laajennus voisi olla valosensorin asentaminen, jolloin labyrintti voisi koostua myös viivoista maassa.